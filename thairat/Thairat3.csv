Title,Topic,Date,Content,Link
ช็อก นักเคลื่อนไหว LGBTQ คนดังเคนยา ถูกพบเป็นศพยัดในกล่องเหล็ก,ต่างประเทศ,7 ม.ค. 2566 04:31 น.,"นักเคลื่อนไหวเพื่อสิทธิ LGBTQ คนดังของเคนยา ถูกพบเป็นศพถูกยัดภายในกล่องเหล็ก ซึ่งถูกนำมาทิ้งไว้ข้างถนน เบื้องต้นยังไม่รู้ตัวคนร้ายและแรงจูงใจ
สื่อท้องถิ่นของประเทศเคนยารายงานในวันศุกร์ที่ 6 ม.ค. 2566 ว่า เจ้าหน้าที่ตำรวจพบศพ นายเอ็ดวิน ชิโลบา นักเคลื่อนไหวเพื่อสิทธิกลุ่มผู้มีความหลากหลายทางเพศ หรือ LGBTQ คนดังของประเทศ ถูกยัดอยู่ในกล่องเหล็ก ซึ่งถูกนำมาทิ้งข้างถนนในเมืองทางตะวันตกของเคนยา
ข่าวระบุว่า คนขี่จักรยานยนต์รับจ้างเป็นผู้แจ้งเหตุ เมื่อวันอังคารที่ผ่านมา หลังจากเห็นรถยนต์คันหนึ่งซึ่งปกปิดป้ายทะเบียน นำกล่องเหล็กน่าสงสัยมาทิ้งไว้ข้างถนนใกล้เมืองเอลโดเรต ในมณฑลอูอาซิน กีชู อันเป็นที่ตั้งธุรกิจแฟชั่นของนายชิโลบา
ตำรวจเคนยายังไม่เปิดเผยรายละเอียดใดๆ เกี่ยวกับคดีนี้ โดยนางเรซิลา อนยันโก โฆษกสำนักงานตำรวจแห่งชาติระบุว่า พวกเธอจะมีแถลงการณ์ในภายหลัง
ด้านคณะกรรมการสิทธิมนุษยชนเคนยา (KHRC) ซึ่งเป็นกลุ่มเคลื่อนไหวอิสระระบุผ่านทวิตเตอร์ว่า นายชิโลบาถูกสังหารอย่างโหดร้ายและถูกทิ้งไว้ในพื้นที่ดังกล่าวด้วยฝีมือของคนร้ายที่ยังไม่รู้ว่าเป็นใคร และเป็นเรื่องน่ากังวลอย่างแท้จริงที่ความรุนแรงต่อชาว LGBTQ+ เคนยาเพิ่มสูงขึ้น
ทั้งนี้ ผลการวิจัยชี้ว่า ความหลากหลายทางเพศเริ่มเป็นที่ยอมรับมากขึ้นในเคนยา แต่ก็ยังเป็นเรื่องต้องห้ามสำหรับหลายคน และการมีเพศสัมพันธ์กับคนเพศเดียวกันก็ยังถือเป็นความผิดตามกฎหมาย มีโทษจำคุกไม่เกิน 14 ปี อย่างไรก็ตาม ปัจจุบันแทบไม่มีการบังคับใช้แล้ว แต่การกีดกันยังคงเกิดขึ้นเหมือนเป็นเรื่องปกติ
SPONSORED
ที่มา : cnn",https://www.thairath.co.th/news/foreign/2596418
ปักกิ่งระส่ำ ผู้ป่วยโควิดพุ่ง เตียง รพ.เริ่มหมด-ญาติต้องเผาศพริมถนน,ต่างประเทศ,7 ม.ค. 2566 03:06 น.,"เตียงของโรงพยาบาลในกรุงปักกิ่งเริ่มไม่เพียงพอรองรับผู้ป่วยโควิดแล้ว คนไข้หลายรายต้องนอนเปลหรือบนพื้น ขณะที่มีรายงานว่า ผู้เสียชีวิตก็เพิ่มมากขึ้นจนญาติต้องเผาศพริมถนน
สำนักข่าวต่างประเทศรายงานในวันศุกร์ที่ 6 ม.ค. 2566 ว่า สถานการณ์การระบาดของไวรัสโควิด-19 ในประเทศจีน โดยเฉพาะในกรุงปักกิ่งดูเหมือนจะเลวร้ายลง โดยโรงพยาบาลในเมืองหลวงแห่งนี้อย่างน้อย 1 แห่งมีเตียงไม่เพียงพอรองรับผู้ป่วยที่เพิ่มสูงขึ้น ในขณะที่ทรัพยากรภาคสาธารณสุขก็เริ่มลดน้อยลงทุกที
เราไม่มีเตียง ไม่มีออกซิเจน แต่เรามีห้องที่เต็มไปด้วยคนป่วยที่กำลังรอการรักษาอยู่ เจ้าหน้าที่คนหนึ่งของแผนกห้องฉุกเฉิน โรงพยาบาล ปักกิ่ง เชาหยาง (Beijing Chaoyang) บอกกับสำนักข่าว ไฟแนนเชียล ไทม์ส ในช่วงวันหยุดคริสต์มาส
ผู้ป่วยจำนวนมากมาที่แผนกฉุกเฉินของโรงพยาบาลแห่งหนึ่งในกรุงปักกิ่งเมื่อ 3 ม.ค. 2566
SPONSORED
ส่วนที่โรงพยาบาล ชุ่ยหยางหลิว (Chuiyangliu) ทางตะวันออกของกรุงปักกิ่ง มีผู้ป่วยใหม่เข้ามาเป็นจำนวนมากในวันที่ 5 ม.ค. จนไม่สามารถคัดแยกผู้ป่วยได้อย่างเหมาะสม ขณะที่มีรายงานด้วยว่า โรงพยาบาลหลายแห่งบอกให้คนไข้นำที่นอนมาเอง เนื่องจากเตียงโรงพยาบาลขาดแคลน โดยที่สำนักข่าวเอพีเผยแพร่ภาพคนชราหลายรายนอนให้น้ำเกลือหรือออกซิเจนบนเตียงชั่วคราวที่โถงทางเดินระหว่างรอหมอมาตรวจ
ทั้งนี้ การระบาดของโควิด-19 ในจีนปะทุขึ้นหลังจากรัฐบาลผ่อนคลายมาตรการควบคุมเข้มงวดตามนโยบายทำให้โควิดเป็นศูนย์ซึ่งใช้มานาน 3 ปี อย่างกะทันหัน โดยไม่เพิ่มการฉีดวัคซีนป้องกันให้ประชาชน ในขณะที่โรงพยาบาลก็ไม่ทันได้เตรียมรับมือผู้ป่วยที่เพิ่มขึ้นอย่างมาก
การประเมินล่าสุดชี้ว่า จำนวนผู้เสียชีวิตจากโควิด-19 ในประเทศจีนอาจเพิ่มขึ้นจาก 9,000 ศพต่อวันไปเป็นมากถึง 25,000 ศพต่อวันในเดือนมกราคม สวนทางกับตัวเลขอย่างเป็นทางการที่รัฐบาลจีนระบุว่าอยู่ที่ 5,227 ศพ ก่อนยกเลิกมาตรการซีโร่โควิด
องค์การอนามัยโลกก็ออกมาแสดงความกังวลเรื่องการขาดความโปร่งใสของจีนเกี่ยวกับสถานการณ์ในปัจจุบัน โดย ดร.ไมเคิล ไรอัน ผู้อำนวยการฝ่ายโครงการสุขภาพฉุกเฉินของ WHO ออกมาโต้แย้งว่า ข้อมูลจากรัฐบาลจีนไม่ได้สะท้อนผลกระทบที่แท้จริงของไวรัสโควิด-19 ทั้งในแง่ของผู้ป่วยที่แอดมิตเข้าโรงพยาบาล, ไอซียู และจำนวนผู้เสียชีวิต
ผู้ป่วยจำนวนมากมาที่แผนกฉุกเฉินของโรงพยาบาลแห่งหนึ่งในกรุงปักกิ่งเมื่อ 3 ม.ค. 2566
นายเหมา หนิง โฆษกกระทรวงต่างประเทศของจีนบอกกับผู้สื่อข่าวเมื่อวันพฤหัสบดีว่า สถานการณ์โควิดในจีนอยู่ภายใต้การควบคุม แต่ภาพที่ปรากฏออกมากลับดูไม่เป็นเช่นนั้น บนโลกออนไลน์มีการเผยแพร่ภาพการเผาศพผู้เสียชีวิตยนท้องถนนมากขึ้น เนื่องจากจำนวนผู้เสียชีวิตเพิ่มมากขึ้นจนสถานที่เก็บศพไม่พอ
คลิปวิดีโอหนึ่งซึ่งเผยแพร่บนทวิตเตอร์แสดงให้เห็นโลงศพไม้กำลังถูกเผาริมถนนในพื้นที่ชนบทแห่งหนึ่งของจีน อีกคลิปแสดงให้เห็นสมาชิกครอบครัวมารวมตัวกันที่ลานจอดรถและทำการฌาปนกิจศพผู้เสียชีวิต
ด้านสำนักข่าวบลูมเบิร์กรายงานว่า โรงประกอบพิธีฌาปนกิจศพแห่งหนึ่งต้องรับมือผู้เสียชีวิตมากกว่า 500 ศพ มากกว่าปกติ 5 เท่า ครอบครัวหนึ่งในนครเซี่ยงไฮ้ระบุว่า พวกเขารู้สึกโชคดีที่ตอนนี้เป็นฤดูหนาว เพราะพวกเขาต้องรอนานถึง 5 วันกว่าเจ้าหน้าที่จะมารับร่างญาติที่เสียชีวิตไป ขณะที่ลูกจ้างคนหนึ่งของโรงประกอบพิธีฌาปนกิจศพ หลงหัว (Longhua Funeral Home) บอกว่า ตอนนี้ทั้งระบบเป็นอัมพาตไปหมดแล้ว
ที่มา : foxnews",https://www.thairath.co.th/news/foreign/2596416
บ.จีน ปิดดีลตาลีบัน คว้าสัมปทาน 25 ปี ขุดเจาะน้ำมันในอัฟกานิสถาน,ต่างประเทศ,7 ม.ค. 2566 01:29 น.,"บริษัทจีนลงนามข้อตกลงคว้าสัมปทานการขุดเจาะน้ำมันในอัฟกานิสถานนาน 25 ปี นับเป็นประเทศแรกที่ทำข้อตกลงธุรกิจน้ำมันกับรัฐบาลตาลีบัน
เมื่อวันศุกร์ที่ 6 ม.ค. 2566 บริษัท ซินเจียง เซ็นทรัล เอเชีย ปิโตรเลียม แอนด์ แก๊ส คอมพานี (CAPEIC) ของรัฐบาลจีน ลงนามข้อตกลงกับรัฐบาลตาลีบัน ได้รับสัมปทานการขุดเจาะน้ำมันในพื้นที่ทางเหนือของอัฟกานิสถานเป็นเวลา 25 ปีแล้ว และทำให้จีนเป็นชาติแรกที่ข้อตกลงธุรกิจน้ำมันกับรัฐบาลตาลีบัน ซึ่งกลับมาครั้งอำนาจอีกครั้งในปี 2564
ภายใต้ข้อตกลงดังกล่าว บริษัท CAPEIC จะได้สัมปทานขุดเจาะน้ำมันบริเวณแม่น้ำ อามู ดาร์ยา (Amu Darya) โดย นายหวัง อวี่ เอกอัครราชทูตจีนประจำอัฟกานิสถานกล่าวในงานแถลงข่าวที่กรุงคาบูลว่า ข้อตกลงขุดเจาะน้ำมันที่ อามู ดาร์ยา เป็นโครงการสำคัญระหว่างจีนกับอัฟกานิสถาน
ทั้งนี้ อัฟกานิสถานได้รับการพิจารณาว่า มีทรัพยากรธรรมชาติมากมาย รวมถึงก๊าซธรรมชาติ, แร่ทองแดง และแร่แรร์เอิร์ธ มูลค่ารวมกว่า 1 ล้านล้านดอลลาร์สหรัฐ แต่แทบไม่ถูกแตะต้องตลอดหลายสิบปีที่ผ่านมา เนื่องจากสถานการณ์ความไม่สงบในประเทศ
จีนไม่ได้แสดงการยอมรับรัฐบาลตาลีบันอย่างเป็นทางการ แต่พวกเขาให้ความสนใจในอัฟกานิสถานอย่างมีนัยสำคัญ เนื่องจากเป็นศูนย์กลางภูมิภาคที่สำคัญต่อแผนการ หนึ่งแถบหนึ่งเส้น หรือเส้นทางสายไหมใหม่ของจีน โดยนอกจากข้อตกลงขุดเจาะน้ำมันแล้ว บริษัทของรัฐบาลจีนอีกแห่งก็กำลังเจรจาเรื่องการขุดเหมืองแร่ทองแดงในภาคตะวันออกของประเทศด้วย
SPONSORED
ที่มา : bbc",https://www.thairath.co.th/news/foreign/2596405
อดีตทหาร UK ตำหนิเจ้าชายแฮร์รี่ อ้างเคยสังหาร 25 ตาลีบันตอนรับใช้ชาติ,ต่างประเทศ,7 ม.ค. 2566 00:32 น.,"เจ้าหน้าที่หน่วยงานความมั่นคงและบุคคลในกองทัพอังกฤษหลายคนออกมาตำหนิเจ้าชายแฮร์รี่ หลังมีการกล่าวอ้างในหนังสืออัตชีวประวัติว่า เคยสังหารนักรบตาลีบัน 25 คน ตอนรับใช้ชาติในอัฟกานิสถาน
กำลังเป็นประเด็นร้อนไปทั่วสหราชอาณาจักรเมื่อสำนักข่าวในอังกฤษหลายเจ้ารวมถึง เดลีเทเลกราฟ เปิดเผยเนื้อหาหลายอย่างในหนังสืออัตชีวประวัติ Spare ของเจ้าชายแฮร์รี่ ซึ่งพวกเขาอ้างว่าได้รับสำเนาหนังสือเวอร์ชั่นภาษาสเปนมา ก่อนที่หนังสือจะเริ่มวางจำหน่ายอย่างเป็นทางการในวันอังคารที่ 10 ม.ค. 2566 นี้
หนึ่งในเนื้อหาที่ เดลีเทเลกราฟ เปิดเผยออกมาคือ เจ้าชายแฮร์รี่ทรงอ้างในหนังสือว่า พระองค์เคยสังหารนักรบตาลีบัน 25 คน ตอนเป็นทหารประจำการที่ประเทศอัฟกานิสถาน ตัวเลขของผมคือ 25 ไม่ใช่ตัวเลขที่ทำให้ผมพอใจ แต่ก็ไม่ได้ทำให้ผมรู้สึกอับอาย ขณะที่อีกส่วนของหนังสือ ปริ๊นซ์แฮร์รี่บรรยายว่า นักรบตาลีบันเหล่านั้นเป็น ตัวหมาก ที่ถูกนำออกจากกระดาน
อย่างไรก็ตาม คำกล่าวอ้างของเจ้าชายแฮร์รี่เรียกเสียงตำหนิจากเจ้าหน้าที่ด้านความมั่นคงหลายคน เช่นนาย คิม ดาร์รอค อดีตที่ปรึกษาฝ่ายความมั่นคงแห่งชาติของสหราชอาณาจักร และเคยเป็นเอกอัครราชทูตอังกฤษประจำสหรัฐฯ ระหว่างปี 2559-2562 ออกมาระบุว่า เจ้าชายไม่ควรมีถ้อยแถลงเช่นนี้
ขณะที่พันเอก ริชาร์ด เคมป์ อดีตทหารกองทัพอังกฤษซึ่งเกษียณอายุราชการไปแล้ว บอกกับสำนักข่าว สกายนิวส์ ว่า คำกล่าวอ้างเหล่านี้ทำให้ชื่อเสียงของเจ้าชายแฮร์รี่มัวหมอง และป้ายสีกองทัพอังกฤษในแง่ลบอย่างไม่เป็นธรรม
SPONSORED
การบอกว่าพระองค์สังหารคนไป 25 คน จะจุดกระแสของผู้ที่ต้องการทำร้ายพระองค์กลับมาอีกครั้ง เคมป์ระบุ มาหวังกันเถยว่า พวกเขาจะทำไม่สำเร็จและผมมั่นใจว่าพระองค์ได้รับการคุ้มกันที่ดี แต่นั่นแค่ปัญหาหนึ่ง
อีกปัญหาที่ผมพบในการแสดงความเห็นของพระองค์ก็คือ พระองค์บรรยายคุณลักษณะของกองทัพอังกฤษว่า กำลังฝึกพระองค์และทหารคนอื่นๆ ให้มองศัตรูว่าไม่ใช่มนุษย์ เป็นแค่ตัวหมากบนกระดานรอให้กำจัด ซึ่งไม่ใช่เช่นกัน ความจริงมันตรงกันข้าม
ด้านกลุ่มตาลีบันซึ่งกลับมาครองอำนาจในอัฟกานิสถานอีกครั้งนับตั้งแต่เดือนสิงหาคม 2564 ออกมาแสดงความไม่พอใจต่อการแสดงความเห็นของเจ้าชายแฮร์รี่
เฮ้แฮร์รี่! คนที่คุณฆ่าไม่ใช่ตัวหมาก พวกเขาเป็นมนุษย์ พวกเขามีครอบครัวที่รอให้พวกเขากลับไป อานัส ฮักกานี ผู้ทำงานเป็นรักษาการที่ปรึกษากระทรวงมหาดไทย และลูกชายของนาย จาลาลุดดิน ฮักกานี ผู้ก่อตั้งเครือข่ายฮักกานีกล่าว ในหมู่ผู้ที่สังหารชาวอัฟกัน มีไม่กี่คนที่ออกมาเปิดเผยความรู้สึกผิดชอบชั่วดี และสารภาพการก่ออาชญากรรมสงครามของตัวเองเหมือนคุณ
ทั้งนี้ เจ้าชายแฮร์รี่รับใช้กองทัพแห่งสหราชอาณาจักรเป็นเวลา 10 ปี รู้จักกันในชื่อ กัปตัน แฮร์รี่ เวลส์ เคยประจำการในอัฟกานิสถาน 2 ครั้งระหว่างปี 2550-2551 และปี 2555-2556 ได้เลื่อนยศ ร้อยเอก ในปี 2554 และผ่านคุณสมบัติเป็นผู้บังคับฝูงบินเฮลิคอปเตอร์ อาปาเช่ ก่อนจะปลดประจำการในปี 2558
อีกหนึ่งคนที่ออกมาวิพากษ์วิจารณ์การแสดงความเห็นของเจ้าชายแฮร์รี่คือนาย เบน แมกบีน อดีตนาวิกโยธินและอดีตผู้บังคับบัญชาของพระองค์สมัยอยู่อัฟกานิสถาน โดยเขาระบุบนทวิตเตอร์ว่า ผมรักคุณนะเจ้าชายแฮร์รี่ แต่คุณจำเป็นต้องหุบปากแล้ว! เรื่องทำให้เกิดความสงสัยในตัวคนรอบตัวคุณนะ เพราะถ้าเป็นคนดี ตอนนี้พวกเขาคงบอกให้คุณหยุดแล้ว
ที่มา : cnn",https://www.thairath.co.th/news/foreign/2596396
แตกตื่นทั้งหาดลูกแมวน้ำดุ ไล่กัดเด็กและผู้หญิง (คลิป),ต่างประเทศ,6 ม.ค. 2566 13:05 น.,"นักท่องเที่ยวแตกตื่นกันทั้งหาดในแอฟริกาใต้ หลังเจอลูกแมวน้ำดุ ไล่กัดทั้งเด็กและผู้หญิง จนพลเมืองดีต้องเข้าช่วยเหลือ
เหตุการณ์แปลกประหลาดครั้งนี้เกิดขึ้นที่ชายหาดคลิฟตัน โฟร์ท ในเมืองเคปทาวน์ ประเทศแอฟริกาใต้ ในขณะที่นักท่องเที่ยวจำนวนมากกำลังเล่นน้ำอยู่บริเวณชายหาด โดยลูกแมวน้ำตัวหนึ่งได้ขึ้นมาเกยหาด จากนั้นมันก็พุ่งตรงเข้าหาเด็กชายรายหนึ่งและไล่กัดเขาอย่างบ้าคลั่ง จนผู้ใหญ่ที่เห็นเหตุการณ์ต่างรีบเข้าไปช่วยเหลือ และไล่แมวน้ำออกไป ขณะเดียวกันก็มีการเป่านกหวีดและเรียกให้ทุกคนที่อยู่ในน้ำกลับขึ้นฝั่ง อย่างไรก็ตาม ยังมีหญิงสาวอีกคนหนึ่งที่เหมือนจะไม่ได้ยินคำเตือนยังคงเล่นน้ำอยู่ในบริเวณดังกล่าว ทำให้เจ้าลูกแมวน้ำว่ายตรงเข้าไปหาเธอ และไล่กัดหญิงสาวจนบาดเจ็บไปอีกคน ก่อนที่จะมีพลเมืองดีเข้าไปช่วยแยกลูกแมวน้ำออกจากตัวเธอ และโยนมันกลับสู่ทะเล
โดยหลังจากเกิดเหตุการณ์ดังกล่าว รองนายกเทศมนตรีเคปทาวน์ เอดดี้ แอนดรูว์ได้แจ้งเตือนไปยังนักท่องเที่ยวและประชาชนรวมทั้งสัตว์เลี้ยง ให้เว้นระยะและอย่าเข้าใกล้สัตว์ทะเลทุกชนิดในระยะนี้เพื่อความปลอดภัย
ทั้งนี้ มีรายงานว่า หญิงสาว หนึ่งในผู้ที่ได้รับบาดเจ็บจากการถูกแมวน้ำกัด คือ ลูลู เทเลอร์ นักแสดงหญิงชาวอเมริกัน ที่เกิดในแอฟริกาใต้ โดยเธอถูกแมวน้ำกัดถึง 6 ครั้งที่นิ้วมือ 2 นิ้ว และต้องถูกส่งห้องฉุกเฉินเพื่อฉีดยาฆ่าเชื้อหลังเกิดเหตุการณ์ โดยนักวิทยาศาสตร์ทางทะเลได้เข้ามาแสดงความเห็นว่าปรากฏการณ์สาหร่ายสะพรั่ง ที่เกิดการเพิ่มขึ้นอย่างรวดเร็วจากสภาวะโลกร้อน อาจจะมีการปล่อยสารพิษที่มีผลต่อระบบประสาท ซึ่งเป็นสาเหตุทำให้สัตว์น้ำมีความดุและก้าวร้าวขึ้นได้.
SPONSORED",https://www.thairath.co.th/news/foreign/2595880
ฮ่องกงเตรียมนำเข้าแฮมสเตอร์ หลังกำจัดไปในช่วงโควิดระบาด,ต่างประเทศ,6 ม.ค. 2566 12:29 น.,"ฮ่องกงเตรียมยกเลิกคำสั่งห้ามนำเข้าแฮมสเตอร์เพื่อนำมาจำหน่ายในเดือนนี้ หลังจากที่สั่งห้ามนำเข้ามานานเกือบ 1 ปี แต่ต้องมีการตรวจหาเชื้อโควิดสัตว์ที่จะนำเข้าก่อน
สำนักงานเกษตร ประมงและอนุรักษ์ของฮ่องกง เปิดเผยว่า ฮ่องกงเตรียมยกเลิกคำสั่งห้ามนำเข้าแฮมสเตอร์ในเดือนนี้ หลังจากที่สั่งห้ามนำเข้ามานานเกือบ 1 ปี โดยแฮมสเตอร์ในฮ่องกงเกือบ 2,000 ตัว ทั้งที่อยู่ในร้านและตามบ้านเรือนประชาชนถูกนำมากำจัดจนหมด ตั้งแต่เดือนมกราคมปีที่แล้ว หลังจากที่พบพนักงานร้านจำหน่ายสัตว์เลี้ยงแห่งหนึ่งและแฮมสเตอร์สิบกว่าตัวที่นำเข้าจากเนเธอร์แลนด์ มีผลตรวจเชื้อโควิดสายพันธุ์เดลตาเป็นบวก โดยทางการอ้างว่า ผลการวิจัยทางวิทยาศาสตร์พบว่าแฮมสเตอร์สามารถติดโควิดและแพร่ต่อสู่คนได้ จึงควรกำจัดเพื่อป้องกันการระบาดของโรค ซึ่งทำให้เกิดกระแสวิพากษ์วิจารณ์จากชาวฮ่องกงและนักพิทักษ์สิทธิสัตว์อย่างรุนแรง และมีการร่วมลงชื่อคัดค้านมาตรการดังกล่าวด้วย
อย่างไรก็ตาม การอนุญาตให้นำเข้าแฮมสเตอร์มาจำหน่ายครั้งนี้ จะต้องมีการตรวจหาเชื้อโควิดก่อน และจะต้องมีผลเป็นลบเท่านั้น รวมทั้งจะมีการตรวจเชื้อโควิดสัตว์เลี้ยงลูกด้วยนมขนาดเล็กชนิดอื่นๆ ด้วย โดยฮ่องกง มีผู้เสียชีวิตจากโควิดไปราว 9,000 คน ถือเป็นอัตราเสียชีวิตสูงที่สุดแห่งหนึ่งของโลกเมื่อเทียบกับจำนวนประชากร สาเหตุหลักเพราะผู้สูงอายุไม่ยอมฉีดวัคซีน แต่ในขณะนี้ชาวฮ่องกงจำนวนมากต่างเร่งเข้ารับวัคซีนโควิด เพื่อเตรียมรับมือกับการเปิดพรมแดนกับจีนที่จะเริ่มต้นสุดสัปดาห์นี้.
ที่มา : บีบีซี",https://www.thairath.co.th/news/foreign/2595788
ค้นพบฟอสซิลพืชสายพันธุ์ใหม่ในยูนนาน,ต่างประเทศ,6 ม.ค. 2566 12:01 น.,"ในการทำงานภาคสนามของทีมวิจัยจากสวนพฤกษศาสตร์เขตร้อนสิบสองปันนา (XTBG) ของสภาวิทยาศาสตร์จีน ทีมได้ค้นพบและเก็บซากฟอสซิลเอนโดคาร์ป (endocarp) ที่เป็นส่วนของเนื้อเยื่อพืชตรงส่วนของผล ของพืชตระกูล มูนซี๊ด (Moonseed) หรืออีกชื่อคือ Menispermaceae จากแนวการก่อตัวของหมวดหินยุคอีโอซีน (Eocene) ที่ชื่อซวงเหอ ตั้งอยู่ตอนบนในลุ่มน้ำเจียนฉวน มณฑลยูนนาน ของจีน
ซากฟอสซิลเอนโดคาร์ปนี้มีลักษณะพิเศษเฉพาะคือวงรอบถูกบีบอัดทั้ง 2 ข้าง และฐานรองดอกที่ภายในมีลักษณะเป็นห้องๆ ที่แลคล้ายกับเกือกม้า ซึ่งสามารถกำหนดเป็นอนุวงศ์ของตระกูล Menispermoideae ได้ หลังจากการศึกษาทางสัณฐานวิทยา นักวิจัยก็ได้กำหนดให้ซากฟอสซิลเอนโดคาร์ปจากลุ่มน้ำเจียนฉวน เป็นสายพันธุ์ใหม่ พร้อมตั้งชื่อว่า Palaeosinomenium hengduanensis ยิ่งไปกว่านั้น ทีมพบว่า ซากฟอสซิลนี้มีลักษณะทางสัณฐานวิทยาที่ คล้ายคลึงกันกับ Sinomenium คือ ประเภทของพืชในตระกูลบอระเพ็ด ที่ปรากฏอยู่ชายขอบทางตะวันออกเฉียงใต้ของที่ราบสูงทิเบต
นักวิจัยระบุว่า การค้นพบ Palaeo sinomenium hengduanensis สนับสนุนข้อสันนิษฐานที่ว่า ความแตกต่างภายในตระกูล Menispermeae อาจเกิดขึ้นในยุคอีโอซีนตอนปลายนั่นเอง.
Endocarps of Sinomenium acutum (1-3) and Palaeosinomenium hengduanensis (4-9). Credit : WU Mengxiao",https://www.thairath.co.th/news/foreign/2595308
จุดจบดาวเคราะห์ที่หมุนวนเข้าสู่ดาวฤกษ์,ต่างประเทศ,6 ม.ค. 2566 10:01 น.,"โลกเราจะมีจุดจบอย่างไร เป็นคำถามที่หลายคนอยากรู้ แต่ถึงกระนั้นก็คงยังไม่เกิดในชั่วชีวิตของเรา หรือในอีกหลายชั่วคนในอนาคต แต่ก็มีผู้เชี่ยวชาญพยายามศึกษาและคาดการณ์ถึงจุดจบของโลก เมื่อเร็วๆนี้ ทีมนักดาราศาสตร์ที่มีฐานอยู่ในสหรัฐอเมริกาเป็นส่วนใหญ่ รายงานลงวารสาร The Astrophysical Journal Letters ถึงการระบุดาวเคราะห์นอกระบบดวงหนึ่งที่กำลังเดินหน้าเข้าสู่ชะตากรรมหายนะ และนี่อาจเป็นตัวอย่างที่บอกว่าโลกของเราอาจเผชิญกับสิ่งเหล่านี้ในสักวันอันแสนไกล
ดาวเคราะห์นอกระบบดวงนี้ชื่อว่า เคปเลอร์-1658บี (Kepler-1658b) อยู่ห่างจากโลก 2,600 ปีแสง จัดเป็น ดาวพฤหัสบดีร้อน (hot Jupiter) คือดาวเคราะห์นอกระบบที่มีลักษณะคล้ายคลึงกับดาวพฤหัสบดี แต่ถึงจะมีขนาดใกล้เคียงกับดาวพฤหัสบดีเพื่อนบ้านโลก แต่ระยะโคจรรอบดาวฤกษ์แม่กลับทำให้เคปเลอร์-1658บีร้อนกว่าดาวก๊าซยักษ์พฤหัสบดีในระบบสุริยะของเรามาก วงโคจรของเคปเลอร์-1658บีรอบดาวฤกษ์แม่นั้นใช้เวลาน้อยกว่า 3 วัน แถมยังสั้นลงเรื่อยๆ ประมาณ 131 มิลลิวินาทีต่อปี
นักดาราศาสตร์เผยว่า ถ้าเคปเลอร์-1658บียังโคจรหมุนวนเข้าหาดาวฤกษ์แม่ในอัตราที่สังเกตได้ ดาวเคราะห์ดวงนี้จะชนกับดาวฤกษ์แม่ของตนในอีกไม่ถึง 3 ล้านปีข้างหน้า นี่คือครั้งแรกที่สังเกตเห็นหลักฐานโดยตรงเกี่ยวกับดาวเคราะห์ที่โคจรเข้าหาดาวฤกษ์ที่วิวัฒนาการเป็นดาวยักษ์เล็ก (Subgiant) และเมื่อเทียบกันในอีก 5,000 ล้านปีข้างหน้า ดวงอาทิตย์ในระบบสุริยะเราก็จะพัฒนากลายเป็นดาวยักษ์แดง.
SPONSORED
Credit : NASA/Ames/JPL-Caltech",https://www.thairath.co.th/news/foreign/2595248
ชาวจีนสงสัยยอดตายโควิดในประเทศ หลังพบคนดังเสียชีวิตจำนวนมาก,ต่างประเทศ,6 ม.ค. 2566 08:57 น.,"ท่ามกลางข่าวคราวการเสียชีวิตมากขึ้นเรื่อยๆ ของบรรดาคนดังในจีนจากไวรัสโคโรนาสายพันธุ์ใหม่ ก่อให้เกิดความสงสัยในหมู่ประชาชนที่ต่างตั้งคำถามเกี่ยวกับจำนวนผู้เสียชีวิตอย่างเป็นทางการของจีน
บีบีซีรายงานว่า การเสียชีวิตของ ชู หลานหลาน นักร้องโอเปราวัย 40 ปี เมื่อเดือนที่แล้ว สร้างความตกตะลึงแก่ผู้คนจำนวนมาก โดยเฉพาะเรื่องอายุที่ถือว่ายังน้อย ครอบครัวของเธอบอกว่าพวกเขารู้สึกเศร้าใจต่อการจากไปอย่างกะทันหันของเธอ แต่ไม่ได้ให้รายละเอียดใดๆ ต่อการเสียชีวิตในครั้งนี้
จีนยกเลิกนโยบายโควิดเป็นศูนย์ที่เข้มงวดเมื่อเดือนธันวาคม และพบว่าผู้ติดเชื้อและเสียชีวิตเพิ่มขึ้นอย่างมาก ท่ามกลางรายงานข่าวโรงพยาบาลและสถานที่ประกอบพิธีศพที่ตกอยู่ในสภาพยุ่งเหยิง
จีนหยุดรายงานข้อมูลผู้ติดเชื้อรายวัน และแถลงว่ามีผู้เสียชีวิตจากโควิดเพียง 22 ศพ นับตั้งแต่เดือนธันวาคม หลังจากรัฐบาลจีนปรับเกณฑ์ในการยืนยันผู้เสียชีวิตที่มีสาเหตุจากโควิด-19 ซึ่งนับเฉพาะผู้ที่เสียชีวิตจากโรคระบบทางเดินหายใจ เช่น ปอดอักเสบเท่านั้น
เมื่อวันพุธ (4 ม.ค.) องค์การอนามัยโลก (WHO) เตือนว่าจีนกำลังมองข้ามผลกระทบที่แท้จริงของโควิดในประเทศ โดยเฉพาะในแง่ของการเสียชีวิต ขณะที่ข่าวการเสียชีวิตของ ชู หลานหลาน และคนดังรายอื่นๆ ยิ่งนำไปสู่การคาดเดาเกี่ยวกับตัวเลขผู้เสียชีวิตที่น่าจะสูงกว่าตัวเลขอย่างเป็นทางการค่อนข้างมาก
บีบีซียังได้ยกตัวอย่างการเสียชีวิตของคนดังรายอื่นๆ ที่รวมถึง กง จินถัง นักแสดงรุ่นใหญ่ วัย 83 ปี ที่สร้างความเสียใจแก่ผู้ใช้อินเทอร์เน็ตชาวจีนจำนวนมาก เขาเป็นที่รู้จักจากการแสดงในละครที่ออกอากาศยาวนานกว่า 20 ปี อย่าง In-Laws, Out-laws
SPONSORED
สาเหตุการเสียชีวิตของเขาไม่เป็นที่ชัดเจน แต่ผู้ใช้สื่อสังคมออนไลน์หลายคนโยงมันกับการเสียชีวิตของบรรดาผู้สูงอายุรายอื่นๆ
หนี เจิ้ง นักเขียนบทภาพยนตร์เป็นคนดังอีกคนที่เสียชีวิตเมื่อเร็วๆ นี้ ด้วยวัย 84 ปี ขณะที่ หู ฟูหมิง อดีตผู้สื่อข่าวและศาสตราจารย์เกษียณอายุแห่งมหาวิทยาลัยหนานจิง เสียชีวิตเมื่อวันที่ 2 มกราคม ด้วยวัย 87 ปี
ขณะที่รายงานของสื่อจีน ระบุว่า มีนักวิทยาศาสตร์จีนมากถึง 16 คน จากสถาบันวิทยาศาสตร์และวิศวกรรมชั้นนำหลายแห่งของประเทศ เสียชีวิตระหว่างวันที่ 21 ธันวาคม ถึง 26 ธันวาคมที่ผ่านมา
การประกาศข่าวการเสียชีวิตของคนเหล่านี้ ไม่ได้ถูกเชื่อมโยงกับโควิด-19 แต่มันไม่อาจหยุดยั้งกระแสข่าวลือบนสื่อสังคมออนไลน์ หนึ่งในความเห็นระบุว่า ""แล้วเขาตายกับแค่ไข้หวัดหรือ? โดยพูดถึงการเสียชีวิตของ หนี เจิ้ง ส่วนอีกคนระบุว่า ""แม้กระทั่งคุณขุดคุ้ยทั่วอินเทอร์เน็ต คุณก็ไม่อาจพบการอ้างอิงใดๆ เกี่ยวกับเหตุเสียชีวิตของเขา"" 
นอกจากนั้น ยังมีผู้แสดงการวิพากษ์วิจารณ์การชุมนุมประท้วงเมื่อเดือนพฤศจิกายน ที่เรียกร้องยุตินโยบายโควิดเป็นศูนย์ของประธานาธิบดีสี จิ้นผิง ชาวเน็ตรายหนึ่งกล่าวว่า ""ตอนนี้คนเหล่านั้นมีความสุขดีไหม ที่ได้เห็นผู้สูงอายุที่กำลังจากไป ช่วยเปิดทางไปสู่เสรีภาพของพวกเขา"" 
นายสี กล่าวถึงการประท้วงแบบอ้อมๆ ในการปราศรัยเนื่องในวันขึ้นปีใหม่ โดยบอกว่าเป็นธรรมดาในประเทศขนาดใหญ่เช่นนี้ที่ผู้คนจะมีความคิดเห็นแตกต่างกัน แต่เขาเรียกร้องให้ประชาชนร่วมมือกันและแสดงความเป็นหนึ่งเดียวกัน ในขณะที่จีนเข้าสู่ ""ช่วงใหม่"" ของแนวทางการรับมือกับโควิด-19
เจ้าหน้าที่จีนยอมรับว่าพวกเขาทราบถึงเสียงวิพากษ์วิจารณ์ในวงกว้าง แต่ยืนกรานว่าการแพร่ระบาดของโควิด-19 ทั่วประเทศ ในระลอกนี้ไม่รุนแรง
ในการให้สัมภาษณ์กับสถานีโทรทัศน์ของรัฐ ผู้อำนวยการสถาบันโรคระบบทางเดินหายใจของจีนยอมรับว่าจำนวนผู้เสียชีวิตในฤดูหนาวปีนี้ ""มากกว่า"" ปีที่ผ่านมาแน่นอน ขณะเดียวกันก็เน้นย้ำว่ากรณีวิกฤติยังคงเป็นส่วนน้อยจากจำนวนทั้งหมดของผู้ติดเชื้อโควิด
สัปดาห์นี้ หนังสือพิมพ์ไชน่า เดลี ของทางการจีน เรียกร้องให้ประชาชนทำงานเพื่อ ""ชัยชนะครั้งสุดท้าย"" เหนือโควิด และเลิกวิจารณ์นโยบายปลอดโควิดก่อนหน้านี้.",https://www.thairath.co.th/news/foreign/2595655
"สหรัฐฯ อนุมัติ ""วัคซีนสำหรับผึ้ง"" ครั้งแรกในโลก ป้องกันโรคหนอนเน่า",ต่างประเทศ,6 ม.ค. 2566 08:00 น.,"สหรัฐฯ อนุมัติใช้วัคซีนสำหรับผึ้งชนิดแรกของโลก ที่ได้รับการพัฒนาเพื่อป้องกันการตายจากโรคหนอนเน่าอเมริกัน (American Foulbrood) ซึ่งเป็นสภาวะของแบคทีเรียที่ทำให้อาณานิคมอ่อนแอลงโดยการโจมตีตัวอ่อนของผึ้ง
ตามการระบุของบริษัทเทคโนโลยีชีวภาพที่อยู่เบื้องหลังการพัฒนาวัคซีนดังกล่าว ระบุว่า กระทรวงเกษตร ของสหรัฐฯ (USDA) อนุมัติใบอนุญาตแบบมีเงื่อนไขสำหรับวัคซีนในสัปดาห์นี้ 
ทั้งนี้ ในฐานะผู้ผสมเกสร ผึ้งมีบทบาทสำคัญในหลายแง่มุมของระบบนิเวศ โดย แอนเนตต์ ไคลเซอร์ ซีอีโอของดาลัน แอนิมอล เฮลธ์ กล่าวในแถลงการณ์ว่า วัคซีนสามารถทำหน้าที่เป็น ""ความก้าวหน้าในการปกป้องผึ้ง"" โดยวัคซีนดังกล่าวทำงานโดยการนำแบคทีเรียที่ไม่ได้ใช้งานเข้าไปในนมผึ้งที่ป้อนให้กับราชินี ซึ่งตัวอ่อนของมันจะได้รับภูมิคุ้มกัน
ตามข้อมูลของ USDA สหรัฐฯ มีจำนวนอาณานิคมผึ้งลดลงอย่างต่อเนื่องมาตั้งแต่ปี 2549 USDA กล่าวว่า ปัจจัยหลายอย่างที่ทับซ้อนกันคุกคามสุขภาพของผึ้ง รวมถึงปรสิต แมลงศัตรูพืช และโรค ตลอดจนปรากฏการณ์ที่เรียกว่า ""ปรากฏการณ์รังผึ้งล่มสลาย"" (Colony Collapse Disorder) ซึ่งเกิดขึ้นเมื่อผึ้งงานละทิ้งรังและทิ้งนางพญาไว้เบื้องหลัง
ข้อมูลจากองค์การอาหารและการเกษตรแห่งสหประชาชาติ ชี้ว่า แมลงผสมเกสร เช่น ผึ้ง นก และค้างคาว มีส่วนรับผิดชอบต่อผลผลิตพืชประมาณหนึ่งในสามของโลก 
โรคหนอนเน่าอเมริกันสร้างความท้าทายให้กับผู้เลี้ยงผึ้ง เนื่องจากเป็นโรคที่ติดต่อได้สูง และไม่มีทางรักษาได้ วิธีการรักษาเพียงอย่างเดียวคือต้องเผาฝูงผึ้งที่ติดเชื้อพร้อมกับรังผึ้งและอุปกรณ์ และรักษารังผึ้งใกล้เคียงด้วยยาปฏิชีวนะ
SPONSORED
ตามรายงานของดาลัน แอนิมอล เฮลธ์ วัคซีนใหม่ประกอบด้วยแบคทีเรียซึ่งเป็นสาเหตุของโรคหนอนเน่าอเมริกันที่ ""ทำงานไม่ได้"" และตัวอ่อนของแบคทีเรียพานิบาซิลลัส 
จากข้อมูลของบริษัทเทคโนโลยีชีวภาพ ซึ่งเชี่ยวชาญด้านสุขภาพแมลงและภูมิคุ้มกันวิทยา ระบุว่า แบคทีเรียดังกล่าวรวมอยู่ในอาหารของรอยัลเยลลีที่ผึ้งงานป้อนให้กับนางพญาผึ้ง เมื่อมันกินอาหาร มันจะเก็บวัคซีนบางส่วนไว้ในรังไข่ ซึ่งทำให้ตัวอ่อนผึ้งมีภูมิต้านทานต่อโรคในขณะที่พวกมันฟักเป็นตัว และลดการเสียชีวิตจากโรค
ดาลัน แอนิมอล เฮลธ์ วางแผนที่จะแจกจ่ายวัคซีน ""ในวงจำกัด"" ให้กับผู้เลี้ยงผึ้งเชิงพาณิชย์ และกล่าวว่าผลิตภัณฑ์ดังกล่าวน่าจะพร้อมจำหน่ายในสหรัฐฯ ในปีนี้.",https://www.thairath.co.th/news/foreign/2595611
ช็อก ฆาตกรรมยกครัวที่บ้านในรัฐยูทาห์ ตาย 8 ศพ เป็นเด็ก 5 ศพ,ต่างประเทศ,6 ม.ค. 2566 07:14 น.,"เกิดเหตุฆาตกรรมที่บ้านหลังหนึ่งในรัฐยูทาห์ ของสหรัฐฯ ทำให้มีผู้เสียชีวิต 8 ศพ ในจำนวนนี้เป็นเด็นถึง 5 ศพ โดยที่ตำรวจเชื่อว่ามือปืนอยู่ในกลุ่มผู้เสียชีวิต
เมื่อวันพุธที่ 4 ม.ค. 2566 ตำรวจพบศพผู้เสียชีวิต 8 ศพที่บ้านหลังหนึ่งในเมืองเอนอค ซิตี้ ในรัฐยูทาห์ ทางตะวันตกเฉียงใต้ของสหรัฐฯ ห่างจากเมืองเซาท์ เลก ซิตี้ ไปทางใต้ราว 245 ไมล์ หลังจากได้รับแจ้งให้ไปตรวจสอบสวัสดิภาพของคนภายในบ้านหลังนี้ โดยผู้เสียชีวิตประกอบด้วยผู้ใหญ่ 3 ศพ เด็กอีก 5 ศพ
ตำรวจเมืองเอนอค ซิตี้ ระบุว่า ตอนนี้การสืบสวนยังคงดำเนินต่อไป แต่พวกเขาไม่เชื่อว่ายังมีภัยคุกคามต่อสังคม และเน้นย้ำว่า ไม่มีผู้ต้องสงสัยกำลังหลบหนี พวกเขาสงสัยว่าผู้ก่อเหตุเป็นชายวัย 42 ปี ลงมือสังหารภรรยา, แม่ยาย และลูกๆ 5 คนของตัวเอง ก่อนทำอัตวินิบาตกรรม
อย่างไรก็ตาม ตำรวจไม่ได้เปิดเผยว่า การเสียชีวิตเกิดขึ้นเมื่อใด หรืออะไรเป็นสาเหตุที่นำไปสู่การยิงกัน และไม่เปิดเผยว่าใครเป็นผู้แจ้งให้ไปตรวจสวัสดิภาพด้วย
นายร็อบ ดอตสัน ผู้บริหารเมืองเอนอค ซิตี้ กล่าวในคืนวันพุธว่า ชุมชนของเขาออกมาร่วมแสดงความอาลัยต่อการเสียชีวิตของครอบครัวนี้ ทุกคนในเมืองรู้จักพวกเขา หลายคนทำกิจกรรมร่วมกับพวกเขาไม่ว่าจะในโบสถ์ หรือในสังคม และเด็กๆ ไปโรงเรียนด้วยกัน
SPONSORED
นายดอตสัน กล่าวอีกว่า ต้องใช้เวลาจึงจะตัดสินได้ว่าเกิดอะไรขึ้นในบ้านหลังนี้ เจ้าหน้าที่สืบสวนจากเขต ไอรอน เคาน์ตี, เมืองเอนอค ซิตี้ และเมืองซีดาร์ ซิตาร์ กำลังทำงานร่วมกันเพื่อหาคำตอบ
ที่มา : cnn",https://www.thairath.co.th/news/foreign/2595625
เม็กซิโกรวบตัวลูกชาย เอล ชาโป-แก๊งค้ายาตอบโต้ ปะทะเดือดเจ้าหน้าที่,ต่างประเทศ,6 ม.ค. 2566 04:35 น.,"ทางการเม็กซิโกจับกุมตัวลูกชายของ เอล ชาโป ราชายาเสพติด เมื่อวันพฤหัสบดี ทำให้แก๊งค้ายาเสพติดออกมาสร้างความปั่นป่วนเพื่อตอบโต้ และยิงปืนปะทะกับเจ้าหน้าที่
รัฐมนตรีว่าการกระทรวงกลาโหมเม็กซิโก ลูอิส เคสเซนซิโอ บอกกับผู้สื่อข่าวว่า เมื่อเวลาประมาณ 04.00 น. วันพฤหัสบดีที่ 5 ม.ค. 2566 กองกำลังความมั่นคงของประเทศสามารถจับกุมตัว นายโอวิดิโอ กุซมัน ลูกชายของ วาคิน กุซมัน หรือ เอล ชาโป ราชายาเสพติดชื่อฉาวโฉ่ได้แล้ว ในปฏิบัติการที่เมืองคูลิอาคัน ทางตะวันตกเฉียงเหนือของประเทศ
นายโอวิดิโอ วัย 32 ปี เจ้าของฉายา เอล แรตตอน (El Raton) หรือ หนู ถูกกล่าวหาว่า เป็นผู้นำกลุ่มในสังกัดของแก๊งซินาโอลา ซึ่งเป็นขบวนการค้ายาเสพติดรายใหญ่ของเอล ชาโป นอกจากนั้น เขายังถูกกล่าวหาว่า ช่วยดูแลปฏิบัติการค้ายาเสพติดของผู้เป็นพ่อ นับตั้งแต่เอล ชาโป ถูกส่งตัวไปดำเนินคดีในสหรัฐฯ เมื่อปี 2560 ด้วย
อย่างไรก็ตาม การจับกุมตัวนายโอวิดิโอ ทำให้แก๊งซินาโลอาออกมาตอบโต้อย่างรุนแรงด้วยการก่อความไม่สงบในเมืองคูลิอาคัน เกิดความรุนแรงขึ้นในช่วงข้ามคืน มือปืนยิงต่อสู้กับเจ้าหน้าที่ความมั่นคง, จุดไฟเผารถยนต์เพื่อกีดขวางถนน และยิงปืนเข้าใส่เฮลิคอปเตอร์ของกองทัพกับเครื่องบินของตำรวจที่ถูกส่งมาเป็นกำลังเสริม
SPONSORED
มีรายงานด้วยว่าสมาชิกแก๊งซินาโลอากลุ่มหนึ่ง ยึดรถพยาบาลของสภากาชาดเอาไว้, จับเจ้าหน้าที่การแพทย์จากโรงพยาบาลเพื่อให้มารักษาบาดแผลของพวกพ้อง, ข่มขู่ผู้สื่อข่าวและยึดยานพาหนะของสื่อ
ภาพเหตุความไม่สงบในเมืองคูลิอาคัน
ความรุนแรงที่เกิดขึ้นทำให้ทางการรัฐซินาโลอาออกมาเรียกร้องให้ประชาชนหลบอยู่แต่ในบ้าน สั่งระงับการเรียนการสอนที่โรงเรียน รวมถึงกิจกรรมทั้งหมด ขณะที่เรียกร้องให้ประชาชนที่อาศัยอยู่ในพื้นที่เสี่ยงอพยพไปยังที่ปลอดภัย
ทั้งนี้ กระทรวงต่างประเทศของสหรัฐฯ ตั้งรางวัลนำจับนายโอวิดิโอ เอาไว้ที่ 5 ล้านดอลลาร์สหรัฐฯ โดยกล่าวหาว่า โอวิดิโอกับ วาคิน กุซมัน-โลเปซ พี่ชายวัย 36 ปี เป็นผู้ดูแลห้องแล็บผลิตเมทแอมเฟตามีน 11 แห่งในรัฐซินาโลอา รวมทั้งสมคบคิดแพร่กระจายโคเคนและกัญชา โอวิดิโอยังถูกกล่าวหาว่า ฆาตกรรมสายข่าวของตำรวจกับนักร้องชาวเม็กซิกันคนหนึ่งที่ปฏิเสธร้องเพลงในวันแต่งงานของเขาด้วย
โอวิดิโอเคยถูกจับมาแล้วครั้งหนึ่งในปี 2562 แต่แก๊งซินาโลอาออกมาแก้แค้น ยิงปืนกลเข่มฆ่าผู้คนในเมืองคูลิอาคัน และจุดไฟเผารถยนต์จำนวนมากตามท้องถนน ทำให้ประธานาธิบดี โลเปซ โอบราดอร์ ตัดสินออกคำสั่งให้ปล่อยตัว อ้างว่าเพื่อไม่ให้เกิดเหตุนองเลือดไปมากกว่านี้ จนเกิดเสียงวิพากษ์วิจารณ์อย่างหนัก
แต่การจับกุมครั้งล่าสุดเกิดขึ้นเพียงไม่กี่วันก่อนที่เม็กซิโกจะเป็นเจ้าภาพจัดการประชุมสุดยอดผู้นำประเทศในทวีปอเมริกาเหนือ ซึ่งประธานาธิบดี โจ ไบเดน แห่งสหรัฐฯ จะมาร่วมหารือด้วยในหลายประเด็น รวมถึงปัญหาความมั่นคง โดยเจ้าหน้าที่เม็กซิโกรายหนึ่งระบุว่า การจับกุมโอวิดิโออาจเป็นความพยายามพิสูจน์ให้สหรัฐฯ เห็นว่า เม็กซิโกพร้อมร่วมมือกับสหรัฐฯ ในด้านความมั่นคง
ที่มา : the guardian , france24 , cnn",https://www.thairath.co.th/news/foreign/2595581
สลด เด็กเวียดนามตกท่อลึก 35 ม. เสียชีวิตแล้ว หลังพยายามช่วยกว่า 100 ชม.,ต่างประเทศ,6 ม.ค. 2566 02:28 น.,"เด็กชายเวียดนามวัย 10 ขวบ ซึ่งตกลงไปในท่อคอนกรีตที่ไซต์งานก่อสร้างเมื่อหลายวันก่อน เสียชีวิตแล้ว หลังเจ้าหน้าที่พยายามช่วยเหลือต่อเนื่องเกือบ 100 ชั่วโมง
เมื่อวันพุธที่ 4 ม.ค. 2566 สื่อในประเทศเวียดนามรายงานว่า เด็กชาย หลี ห่าว นัม วัย 10 ขวบ ซึ่งตกลงไปในท่อคอนกรีตความกว้างเพียง 25 ซม. แต่ลึกถึง 35 ม. ที่ไซต์งานก่อสร้างในจังหวัดด่งท้าป ขณะเก็บเศษเหล็ก เมื่อช่วงวันก่อนวันขึ้นปีใหม่ที่ผ่านมา เสียชีวิตแล้วหลังความพยายามช่วยเหลือของเจ้าหน้าที่ประสบความล้มเหลว
หน่วยกู้ภัยรวมถึงทหาร และผู้เชี่ยวชาญด้านวิศวกรรมหลายร้อยคนพยายามช่วยเหลือเด็กคนนี้นานเกือบ 100 ชั่วโมง พวกเขาพยายามสูบน้ำออก ปั๊มออกซิเจนเข้าไป และตั้งใจจะยกท่อคอนกรีตขึ้นมาเพื่อตัดแล้วนำตัวเด็กออกมาแต่ไม่สำเร็จ กระทั้งในวันพุธทีมกู้ภัยก็ยืนยันการเสียชีวิตของเด็กชายวัย 10 ขวบ และเปลี่ยนปฏิบัติการเป็นการเก็บกู้ศพแทน
นายดวน เติ๊น บู รองประธานคณะบริหารจังหวัดด่งท้าป ระบุว่า ภายในท่อมีออกซิเจนไม่เพียงพอให้เด็กชายคนนี้รอดชีวิต และเขาได้รับบาดเจ็บหลายจุดตอนที่ตกลงไป เราให้ความสำคัญในการช่วยเหลือเด็กคนนี้เป็นอันดับแรก แต่เงื่อนไขต่างๆ ทำให้เป็นไปไม่ได้ที่เด็กจะรอดชีวิต
SPONSORED
ที่มา : bbc , the guardian",https://www.thairath.co.th/news/foreign/2595573
ปูตินสั่งกองทัพหยุดยิง 36 ชม. วันออร์โธดอกซ์คริสต์มาส จี้ยูเครนหยุดด้วย,ต่างประเทศ,6 ม.ค. 2566 01:06 น.,"วลาดิเมียร์ ปูติน ผู้นำรัสเซียออกคำสั่งให้กองทัพในยูเครนหยุดยิง 36 ชั่วโมง ให้ประชาชนได้ฉลองวันออร์โธดอกซ์คริสต์มาส และเรียกร้องให้ยูเครนหยุดยิงด้วย
เมื่อวันพฤหัสบดีที่ 5 ม.ค. 2566 ประธานาธิบดีวลาดิเมียร์ ปูติน แห่งรัสเซีย ออกคำสั่งรัฐมนตรีว่าการกระทรวงกลาโหม สั่งการให้กองทัพในยูเครนหยุดยิงเป็นเวลา 36 ชั่วโมง ตั้งแต่เวลา 12.00 น. วันศุกร์ที่ 6 ม.ค. ไปจนถึง 24.00 น. วันเสาร์ที่ 7 ม.ค. เพื่อให้ชาวบ้านได้ฉลองวันคริสต์มาส ของชาวคริสต์นิกายออร์โธดอกซ์ ซึ่งตรงกับวันที่ 7 ม.ค.ของทุกปี
คำสั่งของปูตินเกิดขึ้นหลังจากผู้นำคริสตจักรออร์โธดอกซ์รัสเซียออกมาเรียกร้องให้มีการหยุดยิงในวันออร์โธดอกซ์คริสต์มาส โดยประธานาธิบดีรัสเซีย กล่าวว่า หลังจากพิจารณาคำขอจากองค์อัครบิดรคีริล ผมได้สั่งการไปยังรัฐมนตรีว่าการกระทรวงกลาโหมแห่งสหพันธรัฐรัสเซีย ให้ออกคำสั่งหยุดยิงตลอดแนวปะทะในยูเครน
เนื่องจากข้อเท็จจริงที่ว่า พลเรือนจำนวนมากในเขตสู้รบใช้ชีวิตตามหลักปฏิบัติของศาสนาคริสต์นิกายออร์โธดอกซ์ เราจึงเรียกร้องไปยังฝ่ายยูเครนให้ประกาศหยุดยิง และยอมให้พวกเขาได้เข้าร่วมพิธีกรรมทางศาสนาในวันคริสต์มาสอีฟ และวันคริสต์มาส ปูติน กล่าวเสริม
อย่างไรก็ตาม นายมิคไฮโล โพโดลียัค ที่ปรึกษาของประธานาธิบดียูเครนออกมาโจมตีคำสั่งหยุดยิงของปูติน และประณามรัสเซียกว่า เสแสร้ง ที่เรียกร้องให้ฝ่ายยูเครนหยุดยิงด้วย
SPONSORED
อย่างแรก ยูเครนไม่ได้โจมตีดินแดนต่างประเทศ และไม่ได้เข่นฆ่าพลเรือนเหมือนที่สหพันธรัฐรัสเซียทำ ยูเครนทำลายเพียงสมาชิกกองทัพผู้ยึดครองในดินแดนของตัวเอง นายโพโดลียัคระบุบนทวิตเตอร์ ข้อสอง สหพันธรัฐรัสเซียต้องออกจากดินแดนที่ยึดครอง มีเพียงทำอย่างนี้เท่านั้นจึงจะเกิดการหยุดยิงชั่วคราวได้ เก็บคำเสแสร้งไว้กับตัวเองเถิด
ที่มา : aljazeera",https://www.thairath.co.th/news/foreign/2595558
กองทัพเกาหลีใต้ยอมรับ โดรนเกาหลีเหนือล้ำเขตห้ามบินรอบทำเนียบ ปธน.,ต่างประเทศ,5 ม.ค. 2566 23:50 น.,"กองทัพเกาหลีใต้ยอมรับว่า โดรนของเกาหลีเหนือรุกล้ำเขตห้ามบินรอบทำเนียบประธานาธิบดีในกรุงโซล ทำให้เกิดเสียงวิพากษ์วิจารณ์เรื่องประสิทธิภาพของระบบป้องกันทางอากาศของประเทศ
เมื่อวันพฤหัสบดีที่ 5 ม.ค. 2566 กองทัพของประเทศเกาหลีใต้ออกมายอมรับว่า อากาศยานไร้พลขับ หรือ โดรน ของเกาหลีเหนือลำหนึ่ง บินเข้าสู่พื้นที่ทางตอนเหนือของเขตห้ามบินรัศมี 3.7 กม. รอบทำเนียบประธานาธิบดีในกรุงโซล ในตอนที่มันรุกล้ำน่านฟ้าของประเทศเมื่อปลายเดือนก่อน
เจ้าหน้าที่กองทัพบอกกับสำนักข่าว ยอนฮัป ของเกาหลีใต้ว่า โดรนลำนี้บินรุกล้ำชายขอบทางตอนเหนือของเขตห้ามบินเป็นระยะเวลาสั้นๆ แต่ไม่ได้เข้าใกล้อาคารความมั่นคงสำคัญใดๆ
ทั้งนี้ โดรนดังกล่าวเป็นหนึ่งในอากาศยานไร้คนขับของเกาหลีเหนือ 5 ลำ ที่บินรุกล้ำชายแดนเข้าสู่น่านฟ้าของเกาหลีใต้เมื่อ 26 ธ.ค. 2565 จนทำให้กองทัพเกาหลีใต้ต้องส่งเครื่องบินขับไล่และเฮลิคอปเตอร์จู่โจมออกปฏิบัติการ อย่างไรก็ตาม กองทัพไม่ได้ยิงทำลายโดรนฝูงนี้ และปล่อยให้มันบินในน่านฟ้าของประเทศนานหลายชั่วโมง
การรุกล้ำน่านฟ้าของโดรนฝูงนี้ทำให้เกิดกระแสวิพากษ์วิจารณ์ระบบป้องกันทางอากาศของประเทศขึ้นในเกาหลีใต้ ในขณะที่เกาหลีเหนือแสดงท่าทีคุกคามมากขึ้นด้วยการเร่งพัฒนาเทคโนโลยีขีปนาวุธ และทดสอบยิงมิสไซล์มากครั้งที่สุดในประวัติศาสตร์เมื่อปีที่ผ่านมา
SPONSORED
การรุกล้ำเขตแดนของโดรนเปิดเผยให้เห็นความไม่พร้อมของเกาหลีใต้ในการตรวจจับ, ติดตาม และยิงทำลายโดรนขนาดเล็กเช่นนี้ ยอนฮัประบุ
เหตุการณ์ดังกล่าวยังทำให้ประธานาธิบดี ยูน ซุก-ยอล ขู่ระงับสนธิสัญญาทางทหารที่ทั้งสองฝ่ายทำไว้ในปี 2561 ซึ่งกำหนดให้หยุดพฤติกรรมเป็นปรปักษ์, สร้างเขตห้ามบินบริเวณชายแดน รวมทั้งถอนกับระเบิดและด่านตรวจภายในเขตปลอดทหาร DMZ
การยกเลิกระงับสนธิสัญญานี้หมายความว่า เกาหลีใต้จะกลับไปซ้อมรบกระสุนจริงในพื้นที่ที่เคยเป็นเขตห้ามบิน กับกระจายเสียงโฆษณาชวนเชื่อข้ามพรมแดนอีกครั้ง ซึ่งเป็นสิ่งที่เกาหลีเหนือต่อต้านอย่างรุนแรงก่อนทั้งสองฝ่ายจะบรรลุข้อตกลงร่วมกัน.
ที่มา : aljazeera",https://www.thairath.co.th/news/foreign/2595551
สุดอาลัย วาติกันจัดพิธีพระศพ อดีตโป๊ปเบเนดิกต์ ที่ 16 อย่างสมพระเกียรติ,ต่างประเทศ,5 ม.ค. 2566 19:49 น.,"สำนักวาติกันจัดพิธีพระศพอดีตโป๊ปเบเนดิกต์ที่ 16 อย่างสมพระเกียติ โดยมีสมเด็จพระสันตะปาปาฟรานซิส ทรงเป็นประธานในพิธี ขณะที่มีคริสต์ศาสนิกชนหลายหมื่นคนหลั่งไหลมาร่วมอาลัย
เมื่อ 5 ม.ค. 2566 สำนักข่าวต่างประเทศรายงาน สำนักวาติกันจัดพิธีพระศพอดีตสมเด็จพระสันตะปาปาเบเนดิกต์ ที่ 16 หรืออดีตโป๊ปเบเนดิกต์ที่ 16 อย่างสมพระเกียรติในวันนี้ (5 มกราคม) ตามเวลาท้องถิ่น โดยมีสมเด็จพระสันตะปาปาฟรานซิส ประมุขแห่งคริสตจักรคาทอลิกองค์ปัจจุบัน ทรงเป็นประธานในพิธี
มีคริสต์ศาสนิกชนประมาณ 50,000 คนหลั่งไหลมายังจัตุรัสเซนต์ปีเตอร์ ในนครวาติกัน เพื่อแสดงความอาลัยและร่วมในพิธีพระศพสมเด็จพระสันตะปาปากิตติคุณ หรืออดีตโป๊ปเบเนดิกต์ที่ 16 ซึ่งสิ้นพระชนม์ ขณะพระชนมายุ 95 พรรษา เมื่อวันที่ 31 ธันวาคม 2565 
SPONSORED
นับเป็นเหตุการณ์ที่ไม่เคยเกิดขึ้นมาก่อนสำหรับคริสตจักรคาทอลิก เมื่อสมเด็จพระสันตะปาปาองค์ปัจจุบัน ทรงเป็นประธานประกอบพิธีฝังพระศพอดีตสมเด็จพระสันตะปาปาองค์ก่อนหน้า และพระศพของอดีตสมเด็จพระสันตะปาปาเบเนดิกต์ที่ 16 จะทรงถูกนำไปฝังในห้องใต้ดิน เคียงข้างอดีตสมเด็จพระสันตะปาปาองค์ก่อนๆ
ที่มา : BBC",https://www.thairath.co.th/news/foreign/2595391
ปูตินกร้าว ส่งเรือฟริเกต ติดขีปนาวุธความเร็วเหนือเสียง มุ่งหน้าม.แอตแลนติก,ต่างประเทศ,5 ม.ค. 2566 19:19 น.,"ปธน.ปูตินส่งเรือฟริเกตติดตั้งขีปนาวุธความเร็วเหนือเสียงรุ่นล่าสุด Zircon มุ่งหน้าไปยังมหาสมุทรแอตแลนติก และอินเดีย รวมทั้งทะเลเมดิเตอร์เรเนียน เพื่อร่วมในภารกิจสู้รบ
เมื่อ 5 ม.ค. 2566 สำนักข่าวอัลจาซีรารายงาน ประธานาธิบดีวลาดิเมียร์ ปูติน แห่งรัสเซียเป็นประธานในพิธีส่งเรือฟริเกต 'Admiral Gorshkov' ซึ่งเป็นเรือรบที่มีความเร็วสูงติดตั้งขีปนาวุธความเร็วเหนือเสียงกว่า 5 เท่า Zircon มุ่งหน้าไปยังมหาสมุทรแอตแลนติกและอินเดียเพื่อร่วมในภารกิจสู้รบ ซึ่งเป็นการส่งสัญญาณไปยังโลกตะวันตกว่า รัสเซียจะไม่ผ่อนท่าทีในสงครามยูเครน ที่ดำเนินมาตั้งแต่ 24 ก.พ. 2565
ประธานาธิบดีปูตินได้เป็นประธานในพิธีส่งเรือฟริเกต 'Admiral Gorshkov' ผ่านการประชุมแบบวิดีโอคอนเฟอเรนซ์ กับเซอร์เก ชอยกู รมว.กลาโหมและอิกอร์ คร็อกห์มอล ผู้บัญชาการเรือฟริเกต Admiral Gorshkov' เมื่อวันพุธที่ 4 มกราคม 2566 ตามเวลาท้องถิ่น
ประธานาธิบดีปูตินกล่าวด้วยความภาคภูมิใจว่า เรือฟริเกตลำนี้ได้ติดตั้งระบบยิงขีปนาวุธความเร็วเหนือเสียงรุ่นล่าสุด Zircon และเขาขอส่งความปรารถนาดีไปยังลูกเรือประจำเรือฟริเกต 'Admiral Gorshkov' ให้ประสบความสำเร็จในภารกิจของแผ่นดินแม่
SPONSORED
ขณะที่ เซอร์เก ชอยกู รมว. กลาโหมรัสเซียยังกล่าวว่า เรือฟริเกต 'Admiral Gorshkov' จะมุ่งหน้าไปยังมหาสมุทรแอตแลนติก มหาสมุทรอินเดียและทะเลเมดิเตอร์เรเนียน พร้อมกับบอกว่าเรือฟริเกต 'Admiral Gorshkov' ซึ่งติดตั้งขีปนาวุธความเร็วเหนือเสียง Zircon สามารถโจมตีเป้าหมายของข้าศึก ทั้งในทะเลและแผ่นดิน โดยขีปนาวุธ Zircon สามารถเอาชนะระบบป้องกันขีปนาวุธของฝ่ายข้าศึกได้ทุกชนิด อีกทั้งยังมีพิสัยบินไกลได้เป็นระยะทางกว่า 1,000 กม.",https://www.thairath.co.th/news/foreign/2595361
จับตา โอมิครอน XBB.1.5. WHO เตือนเป็นโควิดแพร่เชื้อเร็วสุดเท่าที่เคยเจอ,ต่างประเทศ,5 ม.ค. 2566 17:14 น.,"องค์การอนามัยโลกจับตา เชื้อโอมิครอน สายพันธุ์ย่อยน้องใหม่ XBB.1.5 หรือถูกตั้งชื่อเรียกว่า 'คราเคน' ที่กำลังระบาดในสหรัฐฯ เตือนเป็นเชื้อโควิด-19 ที่แพร่เชื้อได้เร็วที่สุดเท่าที่เคยพบมา
เมื่อ 5 ม.ค. 2566 เดลี่เมลรายงาน องค์การอนามัยโลก (WHO) ออกมาเตือนเชื้อโควิดโอมิครอน สายพันธุ์ย่อยน้องใหม่ XBB.1.5 ซึ่งถูกตั้งชื่อเรียกว่า 'คราเคน' (Kraken) ที่กำลังแพร่ระบาดอย่างรวดเร็วในสหรัฐอเมริกาและเริ่มระบาดในสหราชอาณาจักร นับเป็นเชื้อโควิด-19 ที่มีการแพร่เชื้อได้อย่างรวดเร็วที่สุดเท่าที่เคยพบมา
แพทย์หญิงมาเรีย ฟาน เคิร์กโฮฟ หัวหน้าฝ่ายเทคนิคโควิด-19 ขององค์การอนามัยโลก แถลงข่าวต่อสื่อมวลชนเมื่อวันพุธที่ 4 ม.ค. ตามเวลาท้องถิ่นว่า ขณะนี้ องค์การอนามัยโลกรู้สึกกังวลเกี่ยวกับการพบผู้ติดเชื้อโอมิครอนสายพันธุ์ย่อย น้องใหม่ XBB.1.5 ที่กำลังเพิ่มสูงขึ้น โดยเฉพาะบางประเทศในยุโรป และสหรัฐอเมริกา โดยเฉพาะพื้นที่ทางภาคตะวันออกเฉียงเหนือของประเทศ
แพทย์หญิงมาเรีย ฟาน เคิร์กโฮฟ หัวหน้าฝ่ายเทคนิคโควิด-19 ขององค์การอนามัยโลก
SPONSORED
""ความกังวงของพวกเราคือโอมิครอน XBB.1.5 แพร่เชื้ออย่างรวดเร็วได้อย่างไร และการแพร่กระจายของเชื้อไวรัสโควิดสายพันธุ์ย่อยนี้จะทำให้มีโอกาสมากขึ้นที่เชื้อไวรัสนี้จะเปลี่ยนแปลงหรือไม่"" แพทย์หญิงมาเรีย ฟาน เคิร์กโฮฟ หัวหน้าฝ่ายเทคนิคโควิด-19 ขององค์การอนามัยโลก กล่าวด้วยความกังวล
ขณะที่ สถิติจากศูนย์ควบคุมและป้องกันโรคติดต่อแห่งชาติสหรัฐฯ (CDC) แสดงให้เห็นว่า พบผู้ติดเชื้อโอมิครอนสายพันธย่อย XBB.1.5 ร้อยละ 41 หรือ 4 ใน 10 ของจำนวนผู้ติดเชื้อโควิด-19 รายใหม่ในสหรัฐอเมริกา
ตามรายงานระบุว่าขณะนี้ เชื้อโอมิครอน XBB.1.5 เริ่มแพร่กระจายไปทั่วสหราชอาณาจักร แต่ดูเหมือนทำให้ผู้ติดเชื้อมีอาการป่วยแค่เล็กน้อยเมื่อเทียบโอมิครอนตัวแม่ และโอมิครอนสายพันธุ์ย่อยก่อนหน้า
ข้อมูลจาก GISAID และ CoVariants.org ชี้ว่า ในช่วง 2 สัปดาห์จนถึงวันที่ 2 มกราคม มีผู้ติดเชื้อโอมิครอน XBB.1.5 หรือคราเคน ต่ำกว่า 8% ของจำนวนผู้ติดเชื้อรายใหม่ แต่จากข้อมูลของสถาบัน Sanger หนึ่งในศูนย์ติดตามโควิดที่ใหญ่ที่สุดในสหราชอาณาจักรพบว่า ขณะนี้ โอมิครอน สายพันธุ์ย่อย XBB.1.5 เป็นเชื้อโควิด-19 ที่มีผู้ติดถึงครึ่งหนึ่งในจำนวนผู้ติดเชื้อโควิด-19 รายใหม่ในพื้นที่ที่มีการระบาดหนักที่สุด
ขณะนี้ โอมิครอน สายพันธุ์ย่อยน้องใหม่ XBB.1.5 พบผู้ติดเชื้อแล้วในหลายประเทศ รวมทั้ง ฝรั่งเศส เยอรมนี เนเธอร์แลนด์ สเปน ไอร์แลนด์ ออสเตรเลีย สิงคโปร์ และอินเดีย.",https://www.thairath.co.th/news/foreign/2595168
ระทึก เรือสปีดโบ๊ตนทท.อินโดฯ ล่ม หลังเจอคลื่นลมแรง (คลิป),ต่างประเทศ,5 ม.ค. 2566 14:35 น.,"นทท.ต่างต้องหนีตายเอาชีวิตรอด หลังเรือนักท่องเที่ยวที่เกาะบาหลีในอินโดนีเซียเผชิญคลื่นลมแรง จนทำให้เรือล่มลงกลางทะเล
เกิดเหตุระทึกกับเรือสปีดโบ๊ตที่กำลังมุ่งหน้าจากเกาะนูซา เปอนีดาไปยังเกาะซานัวร์ในบาหลี หลังจากที่เรือเผชิญกับคลื่นลมแรง จนทำให้เรือเริ่มเสียการทรงตัว และค่อยๆ จมลง ท่ามกลางความตื่นตกใจของนักท่องเที่ยวบนเรือ 28 คน แต่นับว่ายังเคราะห์ดี ที่ไม่มีใครบาดเจ็บสาหัส และเสียชีวิตจากเหตุการณ์ครั้งนี้ เนื่องจากมีเรือที่อยู่ใกล้เคียงเข้ามาช่วยเหลือนักท่องเที่ยวได้ทัน โดยจากคลิปที่เผยแพร่ในโลกโซเชียลจะเห็นนักท่องเที่ยวสวมเสื้อชูชีพ และค่อยๆ ทยอยกระโดดออกจากเรือในขณะที่เรือค่อยๆ จมลง
อย่างไรก็ตาม หลังเกิดเหตุนักท่องเที่ยวบนเรือส่วนใหญ่ต่างได้รับความเดือดร้อน เนื่องจากข้าวของเครื่องใช้ที่จำเป็นโดยเฉพาะเอกสารสำคัญในการเดินทางต่างๆ จมหายไปในทะเล ซึ่งต้องรอทางการอินโดนีเซียประสานงานให้ความช่วยเหลือต่อไป
SPONSORED
ทั้งนี้ ทางการกำลังเร่งสืบสวนว่า เพราะเหตุใดจึงมีการนำเรือออกทะเลในช่วงที่สภาพอากาศเลวร้ายเช่นนี้ เพราะถือเป็นความเสี่ยงที่จะเกิดอุบัติเหตุกับนักท่องเที่ยวได้ โดยเรือสปีดโบ๊ตส่วนใหญ่ที่เดินทางระหว่างเกาะดังกล่าวต่างต้องงดการเดินทางในช่วงที่มีคลื่นลมแรงถึงระดับที่เป็นอันตราย โดยหน่วยงานพยากรณ์อากาศมีการประกาศเตือนภัยสภาพอากาศเลวร้ายตั้งแต่วันที่ 2 จนถึงวันที่ 4 มกราคมที่ผ่านมา และกำลังขยายการเตือนภัยครอบคลุมจนถึงเย็นของวันที่ 5 มกราคมนี้ด้วย จึงขอให้ทุกคนหลีกเลี่ยงการเดินทางโดยทางเรือหากไม่มีความจำเป็น ขณะที่นักเดินทางที่จะเดินทางข้ามเกาะจะได้รับคำแนะนำจากเจ้าหน้าที่ท่าเรือให้เดินทางโดยเรือเฟอร์รี่มากกว่าที่จะเดินทางโดยเรือเร็วหรือสปีดโบ๊ต เพื่อความปลอดภัย.
ที่มา : thebalisun",https://www.thairath.co.th/news/foreign/2594985
ชาวฮ่องกงแห่ฉีดวัคซีน เตรียมรับการเปิดประเทศของจีน,ต่างประเทศ,5 ม.ค. 2566 13:49 น.,"ชาวฮ่องกงแห่แหนไปรับวัคซีนโควิด-19 ตามคลินิกต่างๆ เพื่อเตรียมพร้อมรับคลื่นนักท่องเที่ยวจากจีนแผ่นดินใหญ่ หลังการเปิดประเทศรอบใหม่
คลินิกที่ให้บริการฉีดวัคซีนโควิด-19 ในฮ่องกงถูกจองคิวจนเต็ม ยาวไปถึงเดือนกุมภาพันธ์ หลังจากประชาชนต่างตื่นตัวที่จะไปรับวัคซีนกันเพิ่มมากขึ้น ท่ามกลางความกังวลว่าจะเกิดการระบาดรุนแรงอีกระลอกหลังจากจีนเปิดประเทศ โดยทางรัฐบาลฮ่องกงได้จัดหาวัคซีนต้านโควิด-19 จากบริษัทไบโอเอ็นเทคเอาไว้รองรับความต้องการของประชาชนที่เพิ่มมากขึ้น หลังจากที่ก่อนหน้านี้แทบจะไม่มีใครสนใจเข้ารับวัคซีนกันแล้ว
ชาวฮ่องกงที่ไปรับวัคซีนระบุว่า หลังจากที่จีนเปิดพรมแดนแล้ว น่าจะมีผู้ติดเชื้อเดินอยู่ทั่วไปตามท้องถนน ดังนั้นเพื่อเป็นการลดความเสี่ยงของตัวเองเขาจึงจำเป็นต้องรับวัคซีนเข็มที่ 4 เพื่อป้องกันตัวเองไว้ก่อน
ทั้งนี้ รัฐบาลฮ่องกงได้ประกาศแผนที่จะเปิดพรมแดนและเปิดเสรีให้เดินทางเข้าฮ่องกงได้เป็นครั้งแรกในรอบ 3 ปี หลังจากที่ทางการจีนแผ่นดินใหญ่ประกาศยกเลิกนโยบายคุมโควิดให้เป็นศูนย์ และจะเริ่มผ่อนคลายมาตรการการเดินทางเข้าออกประเทศในวันที่ 8 มกราคมนี้เป็นต้นไป
โดยขณะนี้มีชาวฮ่องกงมากกว่า 83 เปอร์เซ็นต์ที่รับวัคซีนโควิด-19 ครบ 3 โดสแล้ว ทั้งวัคซีนของไบโอเอ็นเทค และของซิโนแวค แต่ในช่วงที่ผ่านมาอัตราการฉีดวัคซีนเข็มกระตุ้นของผู้สูงอายุยังอยู่ในระดับต่ำ เนื่องจากมีความกังวลเกี่ยวกับผลข้างเคียงของวัคซีน แต่ภายในสัปดาห์ที่ผ่านมาพบว่ามีประชาชนชาวฮ่องกงไปรับวัคซีนเข็มที่ 4 กันมากขึ้นกว่าสัปดาห์ก่อนถึงกว่า 100 เปอร์เซ็นต์ ซึ่งนอกจากเหตุผลความกังวลของการแพร่ระบาดแล้ว ยังมีความกังวลว่าจะมีชาวจีนแผ่นดินใหญ่เดินทางมาฮ่องกงเพื่อมารับวัคซีน mRNA กันมากขึ้น เนื่องจากวัคซีนในจีนแผ่นดินใหญ่ยังคงขาดแคลนและไม่เพียงพอต่อความต้องการ ซึ่งอาจจะส่งผลให้วัคซีนมีไม่เพียงพอสำหรับชาวฮ่องกง.
SPONSORED
ที่มา : แชนแนลนิวส์เอเชีย",https://www.thairath.co.th/news/foreign/2594853
